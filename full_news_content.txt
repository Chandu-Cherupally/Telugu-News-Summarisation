{
  "url": "https://www.eenadu.net/telugu-news/sports/gavaskar-fumes-after-australian-women-cricketers-touched-inappropriately/0401/125196320",
  "title": "Sunil Gavaskar: అతిథి దేవోభవకు మారుపేరు భారత్‌.. ఆ దోషికి కఠిన శిక్ష పడాల్సిందే: గావస్కర్ | gavaskar-fumes-after-australian-women-cricketers-touched-inappropriately",
  "text": "ఇంటర్నెట్ డెస్క్‌: ప్రపంచ కప్ ఆడేందుకు ఆస్ట్రేలియా మహిళా జట్టు భారత్‌కు వచ్చింది. ఇప్పటికే పాయింట్ల పట్టికలో అగ్రస్థానంలో ఉంది. టీమ్‌ఇండియాతోనే సెమీస్‌లో తలపడాల్సి ఉంది. అయితే.. రెండు రోజుల ముందు ఇద్దరు ఆస్ట్రేలియా మహిళా క్రికెటర్ల పట్ల ఓ వ్యక్తి అసభ్యకరంగా వ్యవహరించిన ఘటన చర్చనీయాంశంగా మారింది. ఇందౌర్‌లో దక్షిణాఫ్రికాతో మ్యాచ్‌ కోసం వచ్చిన క్రికెటర్లు తాము బస చేసిన హోటల్‌ నుంచి కాఫీ షాపు కోసం బయటకు వెళ్లినప్పుడు ఒక వ్యక్తి బైక్‌పై వారిని వెంబడించి అసభ్యంగా ప్రవర్తించాడు. నిందితుడు అకీల్ ఖాన్‌ను పోలీసులు అరెస్ట్ చేశారు. బీసీసీఐ కూడా భద్రతపై స్పష్టత ఇచ్చింది. ఈ ఘటనపై క్రికెట్ దిగ్గజం సునీల్ గావస్కర్ స్పందించాడు. ఇలాంటి చర్యలకు పాల్పడిన వ్యక్తిపై కఠిన చర్యలు తీసుకోవాలని సూచించాడు. ‘‘భారత్‌ అంటే అతిథి దేవోభవకు పెట్టింది పేరు. ఈ ఘటన గురించి విన్నాక చాలా బాధగా అనిపించింది. ఇది అత్యంత దారుణ ఘటన. ఇక్కడ చట్టం తన పని తాను చేస్తుంది. దోషికి అత్యంత కఠిన శిక్ష పడుతుందని ఆశిస్తున్నా. అలా చేస్తేనే సరైన న్యాయం జరుగుతుందని భావిస్తున్నా’’ అని గావస్కర్‌ వ్యాఖ్యానించాడు. టీమ్‌ఇండియా ఇవాళ ఆఖరి లీగ్‌ మ్యాచ్‌ను బంగ్లాదేశ్‌తో ఆడనుంది. ఇప్పటికే సెమీస్‌కు చేరుకున్న భారత్‌కు అక్కడ కఠిన ప్రత్యర్థే ఎదురైంది. పాయింట్ల పట్టికలో అగ్రస్థానంలో నిలిచిన ఆస్ట్రేలియాతో హర్మన్‌సేన తలపడనుంది. లీగ్‌ స్టేజ్‌లో ఇప్పటికే ఆసీస్‌ చేతిలో భారత్‌కు ఓటమి ఎదురైంది. అయితే, 2017 వన్డే ప్రపంచ కప్‌ సెమీస్‌లో ఆసీస్‌ను ఓడించిన భారత్‌ ఫైనల్‌కు చేరుకుంది. ఇప్పుడు కూడా అదే సీన్‌ రిపీట్ చేయాలని అభిమానులు కోరుకుంటున్నారు. న్యూజిలాండ్‌పై సెంచరీలు చేసిన ఓపెనర్లు స్మృతి మంధాన, ప్రతీకా రావల్ మరోసారి రాణిస్తే విజయం సాధించడం పెద్ద కష్టమేం కాదు. గమనిక: ఈనాడు.నెట్‌లో కనిపించే వ్యాపార ప్రకటనలు వివిధ దేశాల్లోని వ్యాపారస్తులు, సంస్థల నుంచి వస్తాయి. కొన్ని ప్రకటనలు పాఠకుల అభిరుచిననుసరించి కృత్రిమ మేధస్సుతో పంపబడతాయి. పాఠకులు తగిన జాగ్రత్త వహించి, ఉత్పత్తులు లేదా సేవల గురించి సముచిత విచారణ చేసి కొనుగోలు చేయాలి. ఆయా ఉత్పత్తులు / సేవల నాణ్యత లేదా లోపాలకు ఈనాడు యాజమాన్యం బాధ్యత వహించదు. ఈ విషయంలో ఉత్తర ప్రత్యుత్తరాలకి తావు లేదు. For Editorial Feedback eMail: infonet@eenadu.net For digital advertisements Contact : 040 - 23318181eMail: marketing@eenadu.in GST AP - 37AAACU2690P1ZQ GST TG - 36AAACU2690P1ZS © 1999 - 2025 Ushodaya Enterprises Pvt.Ltd,All rights reserved. Powered By Margadarsi Computers Contents of eenadu.net are copyright protected.Copy and/or reproduction and/or re-use of contents or any part thereof, without consent of UEPL is illegal.Such persons will be prosecuted. This website follows the DNPA Code of Ethics. Privacy and cookie settings"
}